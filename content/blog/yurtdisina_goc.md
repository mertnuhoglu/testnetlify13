---
title: "Yurt Dışına Göç"
date: 2018-01-02T11:57:17+03:00
draft: true
description: ""
tags:
categories: ["general"]
type: post
url:
---

Son yıllarda giderek daha çok çevremde yurtdışına göç etmek isteyen insanları görüyorum. Kimisi doğrudan maddi imkanlar için, kimisi ise Türkiye'de kendini mutsuz hissettiğinden gitmek istiyor. 

İnsanların hangi gerekçeyle olursa olsun, başka bir ülkeye göç etmesi tamamen meşru bir arayış. Mutluluk arayışı hem haktır, hem de insanın kendisine karşı bir sorumluluğudur.

Bu konudaki duygularım ve fikirlerim karışık. 

Yurtdışının bize cazip gelen tarafları, farklı olmasıyla mı ilişkili acaba diye sorup duruyorum kendime. Belki Almanya'da yaşasak, Türkiye bize cazip gelir miydi? Fakat istatistiklere bakınca, pek bunu destekleyen veri yok. Almanya'daki hayatını bırakıp Türkiye'ye göç eden, profesyonel, eğitimli, aile kurmuş yetişkin pek görmüyoruz. Ama Türkiye'den Almanya'ya giden, bekar, evli, çocuklu, genç, eğitimli, yaşlı her profilden insan çok. 

Zenginlik ve iyi işleyen devlet, herhalde en büyük ayırt edici faktörler. Buradaki insanların daha kaba, oradakilerin kibar ve uygar olduğunu söyleyenler de var. Ama bu bana çok ikna edici gelmiyor. Tersine çok sayıda örnek de bulmak kolay. Ama devletin iyi işleyişi, insanların devlete güveni açısından büyük bir fark olduğu da bariz. 

Ama bu çok açık bir gerçek olsa da, bunu kabullenip genel akıma katılmak da istemiyorum. Onlar da iyilik ve güzellik namına her ne varsa, aynısını burada da yapabiliriz, buna inanıyorum. Ama gerçekçi olursak, bunun ihtimalini çok da yüksek görmüyorum. Bu uğurda mücadele güzel, ama sonunda bu mücadeleyi nihai sonuç açısından kaybetmeye hazırsak, başlamak lazım. Kabeye giden karınca misali, o yolda yürümek ama ulaşamamak beni tatmin edecek mi?

Kolay sorular değil bunlar. İnsanın kendine karşı gerçekten dürüst olmasını gerektiriyor. Yavaş düşünüp, az konuşmalı. İddialı sözlerden uzak durmalı.

Bilemiyorum... Sorular çok kafamda. Biraz demlensinler bakalım. Doğru bilgi yavaş yavaş keşfedilen bir şey. 

Ama şundan eminim: İyi yönetilen bir devletimiz olursa, insanlar burada yaşamaktan çok daha mutlu olur. Bunun için ne yapabiliriz? Bunun üzerine kafa yormalı.

